АЛЬБОМИ

Джозерс — Прокляття двадцятих
Розпочатий у 2023 році марафон кросоверів виявився таємним путівником у світ нового альбому «Джозерс» — «Прокляття двадцятих». Тут зібрані попередні фіти з Козачком, Джоном Діром, Люсі, Паліндромом, сольний сингл «Контроль», і бонусом два нові треки. Все це складається у велику, ледь не апокаліптичну оповідь про буремне десятиліття, у якому ми живемо зараз.

<iframe title="Spotify Embed: Прокляття двадцятих" style="border-radius: 12px" width="100%" height="352" frameborder="0" allowfullscreen="" allow="autoplay; clipboard-write; encrypted-media; fullscreen; picture-in-picture" loading="lazy" src="https://open.spotify.com/embed/album/5II5mtQNKlAonYtBS4pFSh?si=NVoWTK3eT6OsL-Sv5p-9kQ&amp;utm_source=oembed"></iframe>

Lady Aphina — Крихке ч. 1
У непостійному, злому, зруйнованому світі ліричний герой відчуває власну крихкість — такий стан зафіксував інтелігентний інді-рок-гурт на новому мініальбомі. Робота віддзеркалює стан митця у новому переродженому світі, де немає місця старому порядку. Разом із навколишніми декораціями руйнується і уявлення про світ героя — це Михайло Опекан описує у текстах і це влучно зафіксовано в музиці.

<iframe title="Spotify Embed: Крихке ч.1" style="border-radius: 12px" width="100%" height="352" frameborder="0" allowfullscreen="" allow="autoplay; clipboard-write; encrypted-media; fullscreen; picture-in-picture" loading="lazy" src="https://open.spotify.com/embed/album/7yRgVH8aXiv7DZIT3FnYmY?si=OxrA-v5pQ3aKX9K9OmnV_w&amp;utm_source=oembed"></iframe>

Geyera — Osmium
Електронний продюсер SVZZ презентував новий альбом у рамках свого проєкту Geyera. Осмій у назві повноформатника — це найщільніший метал у світі, водночас надзвичайно крихкий. Цю властивість продюсер спробував передати через музику, поєднавши глухі потужні удари в стилі класичного дабстепу, за якими слідують деконструйовані дропи. Наче пил, який то здіймається, то осідає, біт постійно змінює інтенсивність і напруженість. Відчувається Osmium важко, наче тягар вагою в тонну, але водночас легко, повітряно.

<iframe title="Spotify Embed: Osmium" style="border-radius: 12px" width="100%" height="352" frameborder="0" allowfullscreen="" allow="autoplay; clipboard-write; encrypted-media; fullscreen; picture-in-picture" loading="lazy" src="https://open.spotify.com/embed/album/1DMGtOYU94QDW3I5hkrxjD?si=c0J038ZVSgeoY-ibPd0A0g&amp;utm_source=oembed"></iframe>


ПІСНІ

SAVLEPOV — Розстебни
Антон Савлєпов запускає сольний проєкт під назвою — як неочікувано — SAVLEPOV. Хтивий, сексуальний поп із нотками нульових, непристойність якого викликає бажання терміново випити склянку холодної води. Чекаємо на наступні релізи Антона.

Tember Blanche, The Budchuk — Телепат
Увага, потенційний хіт для радіо! Інді-поп-дует Tember Blanche разом із музикантом і саундпродюсером The Budchuk створили запальну пісню. Дует придумав текст і мелодію, а Артем — хітові аранжування. Це нагадування казати партнерам усе прямо і памʼятати, що вони не телепати й не можуть прочитати думки.

Yuvi — Цьом
Уляна Автенюк робить вишукану й нетипову поп-музику з відтінками електроніки. Любов, френдзона, складність вибору, приборкання співзалежності — саундпродюсерка знову показує крихкість й ніжність, що йдуть поруч із її силою та непохитністю.

Мія Рамарі — На самоті
Найважливіші стосунки в нашому житті — з самими собою. Тож важливо памʼятати про спокій і мир усередині, про що й співає чудова Мія Рамарі.

Badwor7h — Sticky
Не просто черговий прикольний тречок: це вайб і стиль життя. Після серії реміксів і загравання з гіперпопом і просто попом продюсер знову вривається у вир потужної електронщини. Заразний текст і ревучий бас кричать і просять поставити пісню на повтор.

drimandr — пристрій в полі з поліетилену
Чи мріє Сашко Злотніцький про те, щоб стати рослиною? Музикант вдаряється у бедрум-поп із його лоуфайною естетикою, роздумує про сюжет власного існування, що нагадує йому життя механічної істоти, яка щодня повторює той самий набір дій. Не забувайте поливати себе і рости. І про вазони вдома теж памʼятайте.

zagublena — СУМ (Назавжди)
Седбойз і седґьорлз, якщо ви теж не любите прощатися із власним сумом і обожнюєте його більш за все на світі, то ця пісня для вас. Лідія Юр’єва, фронтвумен sportcafè, оспівує співзалежні стосунки з власним меланхолійним настроєм (чи іронічно — лишається тільки здогадуватися). А в який приємний ретровейв загорнута ця ода!

hackedface — but wait…
Тяговий і важкуватий альтернативний рок про збереження внутрішньої дитини, яка стикається із жорстокістю дорослого світу.


КЛІПИ

Kugatessa — забуття
Нова пісня від дуету Саші Кугат і Богдана Кириченка звучить напруженіше й похмуріше за попередню. Вже не така мінімалістична й повітряна, як «Перша», вона все ж продовжує розвивати тему бентежного кохання. Заворожливий синт-поп із натяком на дрім-поп.

Gunna Chorna — Бути тобою
Класний денс-поп про лицемірних і токсичних людей, справжні мотиви яких не одразу помітні. Проте, коли приходить той самий момент осяяння, лірична героїня Gunna Chorna обирає просто спостерігати за трагікомедією у кількох актах і ломкою її антагоніста. Разом із піснею вийшов веселий кліп, де артистка змінила аж сім образів.